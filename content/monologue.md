[0x22](/) egyszerre neve és objektumrendszere művészi mozdulataimnak. Azon metaforák, képek és érzések rendszere, amelyek az elmúlt évek alatt ugyanazt a személytelenségtől személyes művészetet eredményezték mind versben, mind zenében, sőt a képeket is az álmaimban és tripjeimben. Ha választanom kéne, a verset mondanám művészetem alapjának, hiszen költőként zenélek és zenéim pont annyira versek és verssorok, mint szövegeim. Ez az oldal ezt a művészt próbálja közelebb hozni a logika terében tevékenykedő énemhez. Egy locsogásig személyes oldal, művész énem internetes monolitja, ["Ars poetica helyett"](https://mek.oszk.hu/01000/01016/01016.htm#h2_9).

A kezdeti impulzus-alkotások után, az elmúlt néhány év egy csendes munkaperiódust foglal magába, amelyben a versek és a zenei kísérletek úgy formálták egymást és az említett objektumrendszert, mint az árapály egy naplementében nyugvó deltát. A verseket kevesen látják, a hangokat kevesen hallják, de nap mint nap egy lassú, nyugodt és precíz munkafolyamaton mennek végig.

<div class="pb1"></div>

"Ahol a távolságok némaságba omlanak"

Tájak, hegyek, egy tenger, egy delta és fény. Az idő, a pillanat horizontja és a múlt gravitációja. A tegnapok. Zajon és homályon át látni őt a fényben.

Ez a korszak akkor kezdődött, amikor felhagytam a múltról írással és azokban a terekben kezdtem el nézelődni, ahol a tegnap újra és újra megtörténik a mostban. A versek gondolatai, témái és megszólítottjai a munka során összemosódtak, mintha minden egyetlen pillanat permutációja lenne. A zenében egyszerre hallom a téli város éjszakáját és a magány zajos, szürke légzését, de megjelennek ugyan azok a képek amelyek a versekben is. Ez a táj pszichedelikus, kissé impresszionista és annyira személyes, hogy néha úgy érzem a lelkem ott feszül a sziklán Prométheusz árnyéka mellett.

Bízom a jelenben és, hogy néhány év múlva egy kötethez és egy albumnyi zenéhez vezet majd.

<div class="pb1"></div>

zaj

átlátsz a töredékek vánszorgó, időtlen zaján,
feléd mutató vektorokon a sötét
és elképzelhetetlen éjféli tájban,
az ismeretlen, magánnyá fakult nappalok egén.

mindezen túl, egy tétova érintésnyire,
valaki áll a köd peremén,
nem néz feléd és nem néz semerre,
nem miattad áll ott, csak belóg a múlt kontúrjén túlra,
úgy áll, mintha éppen most vetkőzte volna le szenvedéseit.

onnan nézve töredék vagy, 
fájdalomtól súlytalan seb a hangtalan esőben,
maszatos neonfény egy szexmozi előtt a járdán,
a kitömött gyönyörben táguló pillanattöredék,
a homály és a képzelet az emlékeimben,
minden, ami a szoba bizonytalanságában maradt,
utolsó szavad szilánkokra tört árnyéka a padlón,
bőrömön lágyan sóhajtó csendje vágyaid zakatolásának,
a csend, ez az egy,
az olthatatlan és mindörökkévaló csend.

egyszer majd elengedem a fényévek alatt
versekbe rongyolt változások emlékét.

állok félelmet izzadó terekben,
ott vagyok a látóhatár vibráló egyenesén
és magamra veszem mindazt a szenvedést,
amit az emlékedben ártatlan én levetkőzött.

<div class="pb1"></div>

![Zöld, mohaszerű zaj egy alulexponált film és a scanner duettjében](/images/noise.jpeg)

